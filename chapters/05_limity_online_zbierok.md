# 5. Digitálne zbierky umenia: súčasná diskusia a limity reprezentácie

> Decades of digitisation have made a wealth of digital cultural material available online. Yet search — the dominant interface to these collections — is incapable of representing this abundance. Search is ungenerous: it withholds information, and demands a query. 
> [@whitelaw_generous_interfaces_2015]

## 5.1 Úvod: od otvorenosti k zahlteniu

Digitalizácia zbierok bola dlhé roky sprevádzaná eufóriou z otvorenosti.
Verejne financované inštitúcie mohli zrazu napĺňať svoju misiu „sprístupňovať“ v mierke, ktorú fyzická galéria nedokáže: bez geografickej bariéry, bez otváracích hodín, bez limitu výstavných priestorov.

S odstupom času sa však ukazuje, že otvorenosť nie je koncový stav.
Je to začiatok novej situácie, v ktorej dostupnosť prestáva byť výhodou a stáva sa samozrejmým pozadím. V tomto pozadí sa mení otázka: už nejde o to, či sa k dielu viem dostať, ale či mu dokážem porozumieť, zaradiť ho a prepojiť s inými. Prístup nie je to isté ako porozumenie.

Whitelaw to formuluje cez napätie medzi digitálnou hojnosťou a rozhraním, ktoré k nej najčastejšie používame. Po desaťročiach digitalizácie je kultúrny materiál online bohatý a rozsiahly, no vyhľadávanie ako dominantný spôsob prístupu túto hojnosť nedokáže reprezentovať. Vyhľadávanie je neveľkorysé (od anglického *not-generous*): informáciu zadržiava a vyžaduje otázku. 
Táto poznámka je užitočná aj mimo múzeí. Únava z nadbytku sa dnes prejavuje naprieč internetom: v spravodajstve, v mailoch, v ponukách, v notifikáciách, v “nekonečných” feedoch. Digitálne prostredie zvyšuje dostupnosť, ale súčasne zvyšuje nároky na orientáciu a výber.

Pre online zbierky umenia má tento jav špecifickú podobu.
Nie je to len informačný prebytok, ale prebytok významov, ktoré potrebujú rámec. Používateľ sa ocitá v ovocnom sade, kde je ovocia priveľa, visí nízko a je ľahko dostupné, no časť je nezrelá, časť poškodená, a medzi tým je ťažké nájsť niečo, čo stojí za pomalú pozornosť. „Low hanging fruit“ tu neznamená len ľahký prístup, ale aj riziko povrchného výberu: berieme to, čo je po ruke, nie to, čo potrebuje čas.

V tvojich štatistikách návštevnosti sa tento posun dá čítať ako paradox: veľká kopa pýta viac.
Čím je kolekcia väčšia, tým silnejšie sa prejavuje potreba navigácie, rámcov a vedenia pozornosti. Bez nich sa pozornosť koncentruje, opakuje a skracuje. Zbierka síce rastie, no skúsenosť používateľa môže byť stále podobná: pár vstupov, pár „zachytených“ diel, zvyšok ostáva ticho.

Do toho vstupuje ešte jeden kľúčový problém, ktorý je pre túto dizertáciu nosný: z pohľadu používateľa vyzerá „online dostupnosť“ plocho.
Prečo by si mal pozrieť výber diel na Web umenia a nie rovno Google Arts & Culture? V bežnej používateľskej skúsenosti môžu pôsobiť rovnako dostupne: obrazovka, reprodukcia, vyhľadávanie, rolovanie, podobné diela, zdieľanie. Rozdiely, ktoré sú pre inštitúciu zásadné (kurátorský výber, lokálny kontext, kvalita metadát, zodpovednosť za interpretáciu), sú často slabšie viditeľné než rozdiely v pohodlí rozhrania.

Toto je moment, kde sa dá pomenovať hlavná téza kapitoly.
Keď sa diela menia na dáta, mení sa aj spôsob, akým môže vzniknúť naratív. Nejde len o to, či je k dielu pripojený text. Ide o to, aké vzťahy sú v dátach a rozhraní vôbec umožnené, aké trajektórie sa dajú prejsť, a aký typ pozornosti tieto trajektórie podporujú. Manovichova opozícia databázy a naratívu je tu užitočná ako rámec: databáza uprednostňuje výber a prechod medzi jednotkami, kým naratív vyžaduje vedenie, skladanie a zmysluplné napätie medzi prvkami. 

Cieľ tejto kapitoly je diagnostický.
Nejde o odmietnutie digitalizácie ani o nostalgický návrat k fyzickému múzeu. Ide o pomenovanie limitov, ktoré sa opakovane objavujú v praxi a v odbornej diskusii, a ktoré formujú spôsob, akým sa umenie v digitálnom prostredí „rozpráva“.

Otázka, ktorú si kapitola nesie, je jednoduchá: aký typ naratívu vzniká, keď sa diela menia na dáta?

V nasledujúcich podkapitolách preto rozoberám opakujúce sa limity online zbierok: hierarchie pozornosti, režim vyhľadávania a potrebu „vedieť, čo hľadám“, databázovú izoláciu objektov bez vzťahov, algoritmickú plochosť odporúčaní a systémovú neviditeľnosť veľkých častí zbierok. 
Cieľom nie je zostaviť zoznam chýb, ale popísať, ako tieto limity spolu vytvárajú prostredie, v ktorom sa naratívna vrstva stráca.

## 5.2 Long tail a hierarchie pozornosti

Online zbierky rozširujú rozsah, ale pozornosť sa nekopíruje spolu s rozsahom. Kolekcia môže rásť do desaťtisícov či stotisícov položiek, no používateľská skúsenosť sa často ustáli na úzkom výbere diel, ktoré sa opakovane objavujú vo výsledkoch vyhľadávania, v externých odkazoch, v zdieľaniach a v interných prehľadoch. Vzniká napätie medzi šírkou prístupu a skutočnou viditeľnosťou.

Tento paradox sa v internetovej kultúre často opisuje pojmom *long tail*. Chris Anderson ho spopularizoval ako sľub digitálnej distribúcie: keď odpadnú priestorové a logistické obmedzenia, hodnota sa môže presúvať od niekoľkých hitov k množstvu okrajových položiek, ktoré spolu vytvoria významný celok [@anderson2004]. V takejto optike by online zbierky mali prirodzene oslabovať kanonické hierarchie, pretože aj menej známe diela sú konečne dostupné.

V prostredí zbierok sa však rýchlo ukáže, že dostupnosť je len jedna premenná. Brynjolfsson, Hu a Smith upozorňujú, že podstatnou vlastnosťou internetu nie je iba väčšia ponuka, ale schopnosť online systémov pomáhať ľuďom položky vyhľadávať, hodnotiť a objavovať [@brynjolfsson2006longtail]. *Long tail* sa tu mení z prirodzeného efektu digitalizácie na otázku sprostredkovania: ako sa k chvostu vôbec dá dostať, čo z neho robí skúsenosť a čo ho necháva len ako zásobu dát.

Na úrovni používateľskej skúsenosti je pritom limit zrozumiteľný: pozornosť je vzácna. Herbert A. Simon to formuloval už v sedemdesiatych rokoch ako „chudobu pozornosti“ v informačne bohatom svete [@simon1971attention]. Pre zbierky umenia je to tiež dôležité. Nejde len o to, koľko diel je online, ale koľkým z nich sa dá venovať čas tak, aby vznikol význam, súvislosť, interpretácia.

K nerovnosti pozornosti prispieva aj kumulatívna výhoda. Mertonov Matthew effect pôvodne opisuje, ako viditeľní aktéri získavajú neúmerne viac uznania [@merton_matthew_effect_science_1968]. V online zbierkach sa podobný mechanizmus prejavuje cez poradie výsledkov, rebríčky, odporúčania a externé odkazy. Diela, ktoré sú už známe alebo dobre „pripojené“ v sieti odkazov, sa ľahšie stávajú vstupnou bránou. Diela bez takýchto väzieb ostávajú v chvoste aj vtedy, keď sú technicky sprístupnené rovnako.

Sľub *long tail* má zároveň aj kritikov. Anita Elberse na dátach z mediálnych trhov argumentovala, že digitálna ponuka nemusí viesť k presunu hodnoty do chvosta; naopak, hity môžu získať ešte väčší podiel než predtým [@elberse2008longtail]. Pre online zbierky je táto polemika užitočná, pretože pripomína, že sprístupnenie samo osebe nerieši viditeľnosť. Ak sa návšteva organizuje cez najjednoduchšie signály (popularita, poradie, podobnosť), koncentrácia sa ľahko posilňuje.

V GLAM diskusii sa *long tail* objavuje priamo, často ako praktická úloha: ako dostať pozornosť aj k objektom, ktoré by inak zostali mimo záujmu. V múzejnom prostredí to explicitne tematizuje napríklad Sebastian Chan pri rozhraní kolekcií a používateľských vstupoch [@chan2007tagging]. Europeana zas pracuje s formuláciou, že jej prínos je aj v objavovaní long tail kultúrneho dedičstva, teda v sprístupňovaní *niche* položiek, ktoré inde na internete nie sú ľahko nájditeľné [@europeana2016contentstrategy]. Empirické štúdie zároveň ukazujú, že využívanie kolekcií (onsite aj online) býva nerovnomerné a že distribúcia pozornosti má často výraznú „hlavu“ a dlhý chvost [@navarreteborowiecki2016; @navarrete2018].

::: {.aside}
*Long tail graf* (niekedy aj *hokejkový graf*) je jednoduchá vizualizácia nerovnosti pozornosti.

Na osi x sú diela zoradené podľa poradia návštevnosti (od najnavštevovanejšieho po najmenej navštevované). Na osi y je počet zobrazení (napr. *view_count*). Typicky vznikne strmý pokles na začiatku a dlhý chvost nízko navštevovaných položiek. Pri veľkých rozdieloch sa často používa logaritmická mierka osi y.
:::

V dátach z Web umenia sa tento problém dá ukázať vecne: malá skupina diel koncentruje veľkú časť pozornosti, zatiaľ čo veľká časť zbierky zostáva na okraji. Ako ilustratívny príklad sa ponúka najnavštevovanejšie dielo Ladislava Bielika, *August 1968* (SNG, identifikátor UP-DK_1531-k) [@ladislavbielik_august_1968]. V januári 2026 malo 49 264 zobrazení, kým priemer na dielo bol 1 289 a medián 1 143. Tento rozdiel je dôležitý nie ako hodnotenie „kvality“ diel, ale ako opis mechaniky viditeľnosti: niekoľko uzlov prirodzene absorbuje veľkú časť návštevnosti.

![Ladislav Bielik: *August 1968* (SNG, identifikátor UP-DK_1531-k). Najnavštevovanejšie dielo v online zbierke: 49 264 zobrazení; priemer 1 289, medián 1 143 (stav k januáru 2026).](figures/fig-5-2-SVK_SNG.UP-DK_1531-k.jpg){#fig:5-2-bielik-august1968 width=90%}

Distribúciu zobrazení v celej zbierke potom sumarizuje *long tail* graf, ktorý ukáže, aký veľký je rozdiel medzi prvými pozíciami a chvostom nízko navštevovaných diel.

![Distribúcia pozornosti v online zbierke: poradie diel podľa *view_count* a počet zobrazení. Krivka ukazuje strmý pokles na začiatku a dlhý chvost nízko navštevovaných diel.](figures/fig-5-2-longtail-items.svg){#fig:webumenia-longtail width=90%}

V tomto bode je užitočné pridať krátky prípad *Never Been Seen* zo Science Museum Group. Nástroj pri každom načítaní stránky zobrazí objekt s nulovým počtom zobrazení, čím z neviditeľnosti urobí udalosť a publikačný proces premení na skúsenosť objavu [@smg_neverbeenseen_tool; @smg_neverbeenseen_blog]. V kontexte *long tail* je to presná ilustrácia toho, že objekt môže prejsť náročným pipelineom prípravy, digitalizácie, zápisu a publikovania, a predsa sa nemusí stať súčasťou žiadnej žitej používateľskej trajektórie, ak rozhranie nevytvára mechanizmy stretnutia.

![Never Been Seen (Science Museum Group): nástroj, ktorý pri každom načítaní zobrazuje objekt s nulovým počtom zobrazení.](figures/fig-5-2-smg-never-been-seen.png){#fig:smg-never-been-seen width=90%}

Dopad na naratívnu vrstvu zbierky je priamy. Ak sa pozornosť stabilne lepí na malú skupinu ikonických diel, online zbierka začne rozprávať opakujúci sa príbeh: príbeh toho, čo sa dá ľahko nájsť, ľahko kliknúť a ľahko zdieľať. Chvost pritom ostáva mimo publika, a tým aj mimo príležitosti stať sa súčasťou interpretácie.

Táto podkapitola preto prirodzene vedie k otázke rozhraní. Ak *long tail* nie je automatický efekt digitalizácie, ale výsledok toho, ako sa k zbierke pristupuje, rozhodujúce nie je len množstvo dát, ale spôsob ich sprístupnenia. Odtiaľ je už krátky krok k ďalšej téme: k neveľkorysému vyhľadávaniu a k tomu, prečo používateľ musí najprv vedieť, čo hľadá, aby vôbec niečo našiel [@whitelaw_generous_interfaces_2015].

## 5.3 Generous interfaces: keď musíš vedieť, čo hľadáš

Predstavme si, že prídete do cudzieho mesta v cudzej krajine, kde ste ešte nikdy neboli. Vojdete do miestnej galérie s očakávaním, že sa tu stretnete s históriou aj súčasnosťou kultúry tejto krajiny. Namiesto priestoru, ktorý vás začne viesť, vás však pri vstupe zastaví recepcia a podá vám lístok papiera. Napíšte, čo vlastne hľadáte.

Lístok odnesú niekam dozadu. O chvíľu sa vrátia s pár drobnými náhľadmi: je to ono? A inokedy sa vrátia po dlhšej chvíli len s ospravedlnením: nič také tu nemáme. Znie to absurdne, ale tento obraz sa blíži tomu, ako funguje veľká časť online katalógov: kultúrne dedičstvo je skryté za políčkom, ktoré vyžaduje *query*. Whitelaw túto situáciu opisuje priamo a používa ju ako argument, prečo je vyhľadávanie ako dominantný režim prístupu v zbierkach neveľkorysé. [@whitelaw_generous_interfaces_2015]

![National Library of Australia: domovská stránka s dominantným vyhľadávacím poľom ako primárnym režimom prístupu.](figures/fig-5-3-australian-national-library.png){#fig:5-3-australian-national-library width=90%}


Vyhľadávacie pole je efektívne, keď viem, čo hľadám. Problém je, že v múzeu, galérii alebo knižnici často neviem. Viem len, že sa chcem zorientovať, niečo objaviť, pochopiť lokálny kontext, urobiť si obraz o autoroch, témach, obdobiach. Táto počiatočná neistota je prirodzená súčasť návštevy kultúrnej inštitúcie. V kamennom priestore ju podporuje samotné prostredie: rytmus miestností, svetlo, mierka objektov, ticho, spôsob pohybu ľudí, drobné pravidlá správania. Aj bez jasnej otázky sa dá „vojsť“ do kontextu.

Rozhranie online zbierky túto atmosféru nenahrádza a ani nemá ambíciu ju simulovať. Aj tak však nesie zodpovednosť za prvý kontakt. Keď je prvým kontaktom *search box*, zbierka sa od začiatku správa, akoby návštevník prišiel s hotovým zámerom. Tento predpoklad je zásadný. Vyhľadávanie je prístup typu *lookup*: odpovedá na otázku, ktorú už viem položiť. No veľká časť návštevníkov prichádza v režime, ktorý je bližšie k prechádzke než k dotazu.

Tu vzniká to, čo sa dá v praxi opísať ako nevyžiadaný *expert mode*. Aby som sa dostal ďalej než k náhode, musím poznať jazyk systému: meno autora, názov diela, obdobie, štýl, techniku, prípadne inventárnu logiku. Čím menej tento jazyk ovládam, tým viac sa pohybujem naslepo, a tým viac sa moja skúsenosť redukuje na pár náhodných výsledkov alebo na opakovanie tých istých ikonických diel, ktoré systém ponúka najčastejšie.

Vyhľadávacie pole preto funguje ako úzka štrbina. Neotvára priestor, ale zužuje zorné pole na to, čo si viem priamo vypýtať. Pri kultúrnych zbierkach je to zásadná zmena: používateľ sa nestretáva so zbierkou ako s celkom, ale ako so sériou odpovedí na vlastné, často nedostatočne formulované otázky. Namiesto objavovania vzniká iba vyhľadávanie.

Dopad na naratívnu vrstvu je priamy. Naratív v zbierke nevzniká len textom, ale aj tým, ako sa dá prechádzať medzi dielami, ako sa dajú vytvárať súvislosti, porovnania a zmysluplné odbočky. Ak je dominantným režimom *search*, naratív sa atomizuje. Vzťahy medzi dielami prestávajú byť niečím, čo rozhranie ponúka, a stávajú sa niečím, čo si musí používateľ sám vymyslieť a napísať do políčka.

Z pohľadu prevádzky online zbierky to nie je abstraktný problém. Je to rozhodnutie o tom, komu je zbierka prístupná a za akých podmienok. Rozhranie, ktoré sa spolieha najmä na vyhľadávanie, implicitne uprednostňuje používateľov s presným cieľom. Rozhranie, ktoré ponúka aj prehľad, orientáciu a prekvapenie, vytvára priestor aj pre návštevníkov bez presnej otázky. Práve tu sa otvára miesto pre Whitelawov koncept *generous interfaces*: rozhranie, ktoré nežiada otázku ako vstupné, ale najprv poskytne obraz o zbierke a umožní do nej vstúpiť cez viacero ciest. [@whitelaw_generous_interfaces_2015]

V ďalšej kapitole sa k tomu vrátim už ako k návrhovému problému: aké typy prehľadov, mapovaní a prechodov dokážu v digitálnom prostredí nahradiť prvotné „vtiahnutie“ priestoru, a ako sa dá z online zbierky urobiť miesto, kde sa dá nielen nájsť, ale aj objaviť. [@whitelaw_generous_interfaces_2015; @chan2007tagging]

## 5.4 Databázová estetika: objekt bez vzťahov

> “With new media, the content of the work and the interface are separated.” [@manovich_language_new_media_2001]

Lev Manovich v *The Language of New Media* opisuje databázu nie ako technický detail, ale ako kultúrnu formu, ktorá sa v počítačovej ére stáva dominantná. Moderné médiá podľa neho vedú dlhodobý „súboj“ databázy a naratívu: fotografia prirodzene podporuje katalógy, taxonómie a zoznamy, film zas lineárne príbehy, no digitálne úložiská a web znova zvýhodňujú databázu. [@manovich_language_new_media_2001]

![Milan Adamčiak: *reticolo l per dieci strumenti a piacere* (1971). Nitrianska galéria, NGN, identifikátor K 777.](figures/fig-5-4-SVK_NGN.K_777.jpg){#fig:5-0-adamciak-reticolo width=90%}

Túto perspektívu je možné preniesť aj na online zbierky umenia bez toho, aby sme z nich robili „nové médiá“ v úzkom zmysle. Online zbierka je typicky databáza, ku ktorej existuje rozhranie. Manovich to formuluje takto: v nových médiách sa obsah a rozhranie oddeľujú a jeden materiál môže mať viac rozhraní; nový mediálny objekt sa dá chápať ako jedna alebo viac vrstiev rozhrania k databáze multimediálnych prvkov. [@manovich_language_new_media_2001] V praxi to znamená, že to, čo používateľ zažíva ako „zbierku“, nie je zbierka sama, ale konkrétna interpretácia databázy cez rozhranie.

Práve tu sa začína databázová estetika online zbierok. Objekt sa zobrazuje ako rovnocenná jednotka vedľa tisícov ďalších jednotiek. Jeho „príbeh“ je najčastejšie zhrnutý do popisných polí: autor, názov, datovanie, materiál, technika, rozmery, inventárne číslo, prípadne krátka poznámka. Takýto zápis je dôležitý, no prirodzene tlačí k tomu, aby sa dielo čítalo ako položka v zozname.

Toto nie je výčitka metadátam. Je to opis toho, čo metadátový režim robí s naratívom. Ak je hlavnou jednotkou stránky záznam a jeho polia, naratív sa zmenší na to, čo sa dá zapísať do stabilných kategórií. Vzťahy, ktoré by v galérii vznikli cez priestor, kurátorský výber a poradie, sa online často scvrknú na *tému* alebo *štýl* ako štítok, prípadne na vizuálnu podobnosť ako automatický návrh. Divák potom prirodzene prechádza medzi podobnými položkami, no nemusí získať dôvod, prečo sú podobné, čo ich odlišuje a v akej situácii vznikli.

Manovichov rámec pomáha pomenovať kľúčový posun: problém online zbierky nie je v prvom rade „málo textu“. Problém je „málo vzťahov“. Text je len jeden z nosičov vzťahu. Vzťah môže byť aj explicitné prepojenie: kto s kým spolupracoval, čo bolo vystavené spolu, čo vzniklo ako reakcia na udalosť, čo patrí do série, čo súvisí s miestom, objednávkou, inštitúciou alebo publikáciou. Bez takýchto väzieb má používateľ k dispozícii hlavne výber medzi položkami, nie cestu medzi významami.

Tento deficit je dnes viditeľný aj mimo múzeí. Sociálne siete, streamy a feedy sú rovnako rozhrania k databázam, ktoré používateľ prechádza ako sériu záznamov v čase. Naratív, ak vznikne, nevzniká z výkladu, ale z poradia, opakovania a asociácie. Online zbierky sa do podobnej formy dostávajú ľahko, lebo používajú rovnaké základné prvky webu: mriežky, nekonečné rolovanie, vyhľadávanie, filtre. Rozdiel je v tom, že pri zbierkach umenia nejde len o efektívne prezeranie, ale o interpretáciu a kultúrny kontext.

V tomto bode sa dá diagnóza zhrnúť jednoducho. Databázová logika podporuje to, aby sa dielo javilo ako izolovaná jednotka so súpisom vlastností. Naratív sa potom redukuje na popis a kategorizáciu. Ak chceme hovoriť o strate naratívnej vrstvy v online zbierkach, často nejde o to, že by chýbali sprievodné texty. Ide o to, že chýbajú explicitné a zmysluplné prepojenia, ktoré by z databázy robili čitateľnú štruktúru.

> “Instead, they are collections of individual items, with every item possessing the same significance as any other.” [@manovich_language_new_media_2001]

Databáza má ešte jednu vlastnosť, ktorá na prvý pohľad pôsobí takmer utopicky: jej prvky sú si formálne rovné. Záznam je záznam. Položka je položka. V zozname sa vedľa seba ocitne stredoveká iluminácia vytrhnutá z kontextu rukopisu a monumentálne dielo, na ktorom sa podieľali desiatky profesií. Databáza tým implicitne tvrdí, že všetko je rovnakého typu a rovnakej váhy. Práve táto rovnosť však nie je neutrálna. Je to estetiká voľba, ktorá má dôsledky pre porozumenie.

![Schematické porovnanie: databázová rovnosť (vľavo) a smerované vzťahy medzi dielami/autormi (vpravo). Databáza zobrazuje položky ako rovnocenné záznamy; interpretácia sa opiera o väzby, ktoré majú smer a často aj hierarchiu.](figures/fig-5-4-database-vs-graph.svg){#fig:5-4-database-vs-graph width=90%}

V dejinách umenia totiž diela nežijú vo vákuu. Sú súčasťou reťazcov odkazov, reakcií, polemík a pokračovaní. Niektoré gestá sú zrozumiteľné len ako odpoveď na iné gesto. Narážky a citácie tvoria vnútorný jazyk, v ktorom sa dá čítať nielen to, čo dielo zobrazuje, ale aj prečo vzniklo práve takto. Podobne ani autori nežili v izolácii. Zdieľali školy, ateliéry, hnutia, mecenášov, konflikty a programy. Tieto vzťahy zároveň vytvárali hierarchie v čase: kto na koho nadviazal, kto koho odmietol, kto koho učil, koho rámec sa stal tradíciou.

Keď tento svet vzťahov preložíme do databázy, dostaneme často len súpis vlastností. Dielo sa stane jednotkou s popisom, nie uzlom v sieti. V tomto zmysle sa strata naratívnej vrstvy neprejavuje ako chýbajúci sprievodný text, ale ako chýbajúca štruktúra, ktorá by umožnila čítať súvislosti. Databázová rovnosť nie je len technický stav, ale spôsob, ako sa zneviditeľňuje dejinné „pred a po“. [@manovich_database_symbolic_form_1999]

Kontrast je dobre viditeľný, ak si spomenieme na klasické naratívy dejín umenia, napríklad na Gombrichov *Príbeh umenia* [@gombrich_pribeh_umeni_2001]. Aj keď ide o kanonickú a v mnohom problematickú „povinnú jazdu“, jej sila je práve v tom, že skladá dejiny cez vzťahy: cez nadväzovanie, zlom, vplyv, školu, kontinuitu a reakciu. Vďaka tomu čitateľ rozumie nielen ikonografii, ale aj motivácii: prečo sa objavuje nový spôsob zobrazenia, prečo sa mení štýl, prečo sa mení téma.

Databázová estetika tento režim čítania nepodporuje automaticky. Keď sú diela prezentované ako rovnocenné položky v mriežke a ich hlavnou navigáciou sú filtre, kategórie a podobnosť, vzniká skôr horizontálny prechod medzi objektmi než vertikálny pohyb medzi dôvodmi. Manovichov rámec je tu užitočný práve preto, že ukazuje, ako oddelenie obsahu a rozhrania presúva naratív z „príbehu“ do „spôsobu prechádzania“ [@manovich_language_new_media_2001]. Ak rozhranie tieto vzťahy a hierarchie nevie sprítomniť, zostáva z databázy súpis, ktorý sa dá prechádzať, ale ťažko sa z neho dá urobiť dejinná skúsenosť.

Pre online zbierky z toho vyplýva jednoduchá diagnóza: nestačí dopĺňať texty k jednotlivým dielam. Potrebné je dopĺňať a zviditeľňovať väzby, ktoré v kultúre existujú už pred databázou. Inak sa „rovnosť položiek“ zmení na stratu kontextu a na skúsenosť, ktorá sa podobá prezeraniu, nie porozumeniu.

V praxi sa tento deficit často rieši tým, že rozhranie začne ponúkať náhradné orientačné body: podobné diela, obľúbené diela, odporúčania, populárne kategórie. Sú to užitočné pomôcky, no zároveň posúvajú dôraz od historických a kurátorských väzieb k tomu, čo je ľahko zobraziteľné a ľahko počítateľné. Vzťahy medzi dielami sa potom začnú skladať skôr podľa podobnosti a frekvencie než podľa argumentu, konfliktu alebo prekvapujúcej odbočky. Tento posun bude dôležitý v ďalšej podkapitole, kde sa odporúčanie ukáže ako pohodlné, ale nie vždy objavné prostredie.
