# **4. Pod povrchom rozhrania: technológie a princípy Web umenia**

## *Preface*

> *“Any point of a rhizome can be connected to anything other, and must be.
> This is very different from the tree or root, which plots a point, fixes an order.”*
> — **A Thousand Plateaus**, Gilles Deleuze & Félix Guattari [@deleuze_thousand_plateaus_capitalism_1987]

Pri návrhu Webu umenia som si čoraz viac uvedomoval, že tradičné modely uvažovania o zbierkach – lineárne, hierarchické, kanonické – len ťažko zodpovedajú tomu, ako sa dá v digitálnom prostredí s umením reálne pracovať. Databáza síce vyžaduje štruktúru, no samotná skúsenosť používateľa sa odohráva skôr v sieti vzťahov než v pevnom poradí. Práve tu sa ako mimoriadne užitočná ukázala metafora **rhizómu**: nehierarchickej, rozvetvenej štruktúry, v ktorej môže každý bod viesť k akémukoľvek inému bodu.

Tento spôsob uvažovania sa objavuje aj v diskusiách o digitálnej histórii umenia. Ako píše **Merete Sanderhoff** v kapitole *Art History on the Internet’s Terms* v publikácii **Sharing Is Caring**, rhizóm sa stal silnou metaforou internetu – a zároveň nástrojom, ako kriticky prehodnotiť kánon dejín umenia. Namiesto jedného výkladu navrhuje pohľad na umenie ako na **web príbehov**, kde existuje viacero vstupných bodov, viacero možných ciest a žiadna jediná „správna“ trasa. [@sanderhoff_art_history_internet_terms_2014, pp. 44-48].

Pri návrhu architektúry Webu umenia bolo cieľom vytvoriť prostredie, v ktorom by sa dalo medzi dielami, autormi, témami a historickými kontextmi pohybovať asociatívne. Jedným z praktických prejavov tohto uvažovania bolo rozhodnutie spraviť v detailoch diel čo najviac prvkov prekliknuteľných – autorov, techniky, motívy, časové údaje, súvisiace texty či odkazy na vizuálne podobnosti. Cieľom nebolo vytvoriť jeden dominantný výklad, ale umožniť rôzne spôsoby čítania zbierky, ktoré vznikajú až pri samotnom používaní systému.

Táto kapitola sa preto nepozerá na technológie ako na neutrálnu infraštruktúru, ale ako na **formu myslenia**. Architektúra systému, dátové modely, API či vyhľadávanie tu vystupujú ako nástroje, ktoré umožňujú (alebo naopak obmedzujú) vznik takéhoto rhizomatického čítania zbierky. Text vychádza z konkrétnej skúsenosti s vývojom Webu umenia v Slovenskej národnej galérii a vedome sa posúva od všeobecných „state of the art“ modelov k osobnejšiemu, remeselnému opisu rozhodnutí, kompromisov a slepých uličiek.

V tomto zmysle je kapitola vstupom do autorskej časti práce. Ukazuje, ako sa abstraktné pojmy – otvorenosť, prepojenosť, serendipita – premietli do konkrétnej technickej architektúry. A zároveň pripravuje pôdu pre nasledujúce kapitoly, ktoré sa budú pýtať, **čo sa s takto navrhnutou infraštruktúrou dá robiť ďalej**: ako z nej vytvárať nové formy naratívu, interpretácie a tvorivého použitia digitálnych zbierok.

## **4.1 Architektúra ako filozofia**

Architektúra Web umenia nevznikala ako abstraktný návrh systému, ale ako reakcia na veľmi konkrétnu situáciu. V čase, keď som sa začal intenzívnejšie zapájať do jeho vývoja, web už existoval, no ďalší posun sa prakticky zastavil. Riešenie postavené na platforme Liferay v kombinácii s Apache Solr síce pôsobilo robustne a „enterprise-ready“, no pre potreby prototypovania a experimentovania sa ukázalo ako neprimerane ťažkopádne. Každá ďalšia funkcionalita bola časovo aj finančne náročná a značná časť rozpočtu sa minula na základné úlohy, ako bolo tagovanie obsahu. Architektúra systému v tomto prípade nebola len technickým detailom, ale faktorom, ktorý priamo ovplyvňoval, **či sa s platformou dá vôbec ďalej pracovať**.

Rozhodnutie začať „odspodu“ nebolo ideologické, ale pragmatické. Namiesto veľkého riešenia sa zvolil jednoduchý technologický stack – Laravel a MySQL – s cieľom čo najrýchlejšie vytvoriť funkčný prototyp. Dôležitý nebol výber konkrétneho frameworku, ale možnosť iterovať: niečo rýchlo postaviť, otestovať, zahodiť alebo prepracovať. Tento spôsob práce umožňoval aj slepé cesty, napríklad pokusy riešiť fazetové vyhľadávanie priamo v databáze, ktoré sa pri väčšom objeme dát ukázali ako neudržateľné. Práve tieto zlyhania však pomohli lepšie pochopiť, **kde sú limity jednotlivých technických rozhodnutí**.

Už v tejto fáze sa začalo ukazovať, že architektúra systému nie je neutrálna. To, ako sú dáta uložené, spracované a sprístupnené, má priamy vplyv na to, ako sa zbierka číta. Tento moment sa výrazne prejavil pri práci na prototype výstavy *Dve krajiny* (dvekrajiny.sng.sk). Na prvý pohľad banálne rozhodnutia – veľkosť náhľadov v katalógu oproti kolekciám, poradie sekcií alebo spôsob ich zobrazenia – sa ukázali ako zásadné. Menili tempo prezerania, mieru sústredenia aj to, či používateľ zostáva pri detaile, alebo rýchlo prechádza ďalej.

Zaujímavé bolo sledovať, ako sa digitálne rozhranie správa inak než fyzická výstava. Kým v priestore galérie sú sekcie často oddelené miestnosťami a návštevník sa pohybuje viac-menej lineárne, na webe je možné preskakovať medzi „miestnosťami“ okamžite. Poradie sekcií preto nefunguje ako povinná trasa, ale skôr ako **ponuka možností**, ktorá aj tak nenápadne formuje spôsob čítania obsahu. Tento rozdiel si človek plne uvedomí až v momente, keď musí tieto rozhodnutia robiť vedome.

Silné „aha momenty“ [@koestler_humor_1964] prinieslo aj prepájanie zbierkových dát s mapou. V niektorých tematických okruhoch začali diela dávať zmysel až vtedy, keď sa zobrazili priestorovo: historizujúce zobrazenia krajiny sledovali líniu hradov a zámkov, zatiaľ čo krajina spojená s modernizáciou sa prirodzene viazala na rieky a dopravné osi. Nešlo o nový kunsthistorický objav, ale o situáciu, keď **rozhranie umožnilo vzťahy uvidieť** bez potreby dodatočného výkladu. Práve v takýchto momentoch sa ukazuje, že technické riešenie môže fungovať ako interpretačný nástroj.

Zaujímavé je porovnať prototyp *Dve krajiny* s neskoršou podobou Webu umenia. Kým v prototype bol jazyk rozhrania veľmi opatrný a takmer bez autorských zásahov, finálna verzia si dovolila viac hravosti. Objavili sa drobné momenty, ktoré nemali priamu evidenčnú funkciu, no ovplyvňovali spôsob, akým sa používateľ v systéme cítil: práca s prázdnymi náhľadmi podľa kategórií, jemné textové gestá v stránkovaní, vizuálne akcenty v okolí vyhľadávania či zámerne pomenované chybové hlášky. Tieto prvky nevznikali ako samoúčelné „vtipy“, ale ako snaha udržať kontakt medzi presnosťou dát a ľudskou skúsenosťou ich prezerania.

Dôležité je, že tento posun nebol individuálnym rozhodnutím jedného človeka. Vývoj prebiehal v dialógu s kurátorskými tímami a v rámci inštitúcie existovala snaha udržať experimentovanie v hraniciach zrozumiteľnosti a prijateľnosti. Nešlo o opozíciu medzi „konzervatívnym“ a „progresívnym“, ale o hľadanie rovnováhy medzi tým, čo je odborne presné, a tým, čo je pre verejnosť čitateľné a zaujímavé.

Pri spätnom pohľade sa ukazuje, že architektúra Web umenia vznikala v napätí medzi dvoma pólmi. Na jednej strane bola potreba zachovať presnosť evidencie, kontinuitu s kartotékou a rešpekt k zavedeným štruktúram. Na druhej strane bola snaha využiť digitálne prostredie na objavovanie, asociatívne prepojenia a situácie, v ktorých dáta „začnú dávať zmysel“ až pri používaní. Práve toto napätie – medzi presnosťou a hravosťou – sa stalo jedným zo základných princípov architektúry Web umenia a zároveň východiskom pre ďalšie technické rozhodnutia, ktorým sa venujú nasledujúce podkapitoly.
