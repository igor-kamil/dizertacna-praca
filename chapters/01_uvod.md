# 1 Úvod {#sec:uvod}

Oficiálny názov dizertačnej práce znie *Digitálne naratívy, ne-lineárne príbehy a generatívna skutočnosť v dobe beznádeje*. Pracovný názov používaný počas písania — *Online art collections as containers of visual storytelling* — v tejto verzii rukopisu používam ako podnadpis. Vystihuje konkrétnu výskumnú situáciu, v ktorej sa širší rámec „digitálnych naratívov“ stretáva s praktickým problémom: ako sa v online zbierkach umenia stráca (a ako sa dá obnovovať) naratívna vrstva, ktorá v kamennom priestore galérie vzniká kombináciou kurátorského výberu, priestorovej dramaturgie, textov, sprievodných materiálov a spoločenskej situácie.

Úvod má dve úlohy. Po prvé, pomenovať problém straty naratívnej vrstvy v online zbierkach a dôvody, pre ktoré je dnes relevantný. Po druhé, vyjasniť moju autorskú pozíciu a metodologický prístup, keďže poznanie v tejto práci vzniká v texte aj v návrhoch rozhraní, prototypoch a ich overovaní.

## 1.1 Kontext: digitálne naratívy a online zbierky ako infraštruktúry významu

Online zbierky umenia sa často chápu ako nástroje sprístupnenia: zverejnenie digitalizátov, metadát, licenčných informácií a niekedy aj otvoreného API. V praxi však „sprístupnenie“ len zriedka znamená „čítanie“. Typické rozhranie zbierky podporuje najmä vyhľadávanie, filtrovanie a prechod medzi izolovanými záznamami — teda režim, v ktorom je zbierka predovšetkým databázou. Tento režim je účinný pri odborných dopytoch, no slabšie podporuje situácie, v ktorých návštevník nevie, čo presne hľadá, alebo potrebuje najprv porozumieť terénu zbierky, aby si vôbec vedel položiť otázku.

V tejto práci tento deficit pomenúvam ako strata naratívnej vrstvy v online zbierkach. Naratívna vrstva tu neznamená povinný lineárny príbeh ani mechanické „pridanie textu“ k dielu. Ide o súbor podmienok, v ktorých sa význam môže skladať postupne: cez poradie, susedstvá, rytmus objavu, zrozumiteľné kurátorské rámce, viditeľné pravidlá výberu a čitateľné algoritmické zásahy. Naratív sa tu nevníma ako jediné vysvetlenie, ale ako spôsob, ako sa dá v zbierke nadväzovať súvislosť bez toho, aby bol výsledok uzavretý do jednej autoritatívnej interpretácie.

Súčasťou problému je aj to, že digitálne zbierky majú tendenciu „zrovnávať“ rôzne typy kontextu. Výstavný kontext, publikačný kontext, historický kontext a inštitucionálny kontext sa v online prostredí často redukujú na rovnaký formát: položka v zozname, stránka diela, prípadne krátky popis. V tejto redukcii sa stráca časovosť a situovanosť čítania: to, že dielo v galérii nevystupuje ako samostatný záznam, ale ako súčasť výberu, argumentu a priestoru. Práve preto je pre mňa rozhranie kľúčovým miestom výskumu: rozhranie nie je neutrálne, ale určuje, aké väzby sa dajú v zbierke objaviť, aké poradia sú možné a aké typy pozornosti online zbierka vyvoláva.

Pojem „generatívna skutočnosť“ v názve práce používam v širokom zmysle. Nejde len o najnovšie generatívne modely, ale o to, že digitálne prostredie umožňuje význam „generovať“ kombináciou dát, vzťahov, pravidiel a používateľských rozhodnutí. V online zbierke to znamená, že príbeh nemusí byť vopred hotový; môže vznikať ako výsledok kurátorských rámcov, algoritmických prepojení a aktívneho prechádzania. Tento spôsob vzniku významu je zároveň sľubom aj rizikom: sľubom, že zbierka môže byť čitateľná aj bez predchádzajúcej otázky; rizikom, že bez čitateľných pravidiel sa prepojenia stanú netransparentnými a ťažko obhájiteľnými.

Dovetok *v dobe beznádeje* v názve práce používam ako pomenovanie krehkého kontextu, v ktorom sa digitálne zbierky prevádzkujú. Kultúrne inštitúcie sú vystavené organizačnej neistote, personálnym stratám a politickým tlakom. V takomto prostredí sa otázka naratívnej vrstvy spája aj s otázkou udržateľnosti: ako navrhovať digitálne systémy tak, aby prežili zmeny vedenia, rozpočtové šoky či výpadky tímov, a zároveň nestratili schopnosť sprostredkovať význam.

Konkrétne udalosti rokov 2024–2025 v Slovenskej národnej galérii tento rámec zviditeľnili aj mimo odbornej debaty. V auguste 2024 bola z funkcie odvolaná generálna riaditeľka Alexandra Kusá[^kusa] a začiatkom roka 2025 oznámila približne stovka zamestnancov a zamestnankýň svoj odchod k 1. aprílu 2025.[^odchody] V čase písania tejto práce nemám historický odstup, aby som dokázal dôsledky týchto udalostí vyhodnotiť v dlhom trvaní. Mám však priamu skúsenosť, že takéto situácie menia perspektívu: digitálne zbierky prestávajú byť len „ďalším projektom“ a stávajú sa infraštruktúrou pamäti, o ktorú je potrebné sa starať aj v podmienkach, ktoré si tím nevybral.

## 1.2 Motivácia a výskumné pozadie: od vývoja k reflexii

Na doktorandské štúdium som sa prihlásil pred piatimi rokmi s inou intenciou, než akú má dnešná verzia práce. V tom čase naplno fungoval lab.SNG a moje očakávanie bolo pragmatické: pokračovať v rozvoji digitálnych nástrojov pre galériu, prehlbovať technické kompetencie a rozvíjať prax, ktorá vznikala v každodennom tempe vývoja. Názov práce vtedy smeroval skôr k všeobecnému rámcu digitálnych naratívov, nelineárnych príbehov a generatívnych procesov.

Postupne sa však môj záujem posúval od samotnej implementácie k širšiemu kontextu a diskurzu. Dôležitú rolu v tom zohrali ľudia a komunity, v ktorých sa technická práca prirodzene prepája s premýšľaním o kultúre a o zmysle digitálnych nástrojov. Kolega Philo van Kemenade (zakladateľ komunity Storytellers)[^storytellers] ma viedol k tomu, aby som vývoj chápal aj ako súčasť širšej „konverzácie“: sledovanie odborných mailinglistov, kanálov a komunít postupne posúvalo moju citlivosť na to, čo sa v oblasti digitálnych zbierok považuje za problematické, čo za sľubné a čo je len technická móda.

Rovnako významný bol pre mňa dlhodobý vplyv Michala Čudrnáka, ktorý formoval ideu webumenia.sk a dlhodobo presadzoval štúdium literatúry orientovanej na múzeá a galérie aj na tému otvorenosti. V lab.SNG vznikali interné formy zdieľania (napríklad interný e-mailový „lab.sng review“), ktoré posúvali tím od „riešenia úloh“ k uvažovaniu o tom, čo naše rozhodnutia znamenajú pre verejnú pamäť, pre prístup k dielam a pre etiku digitálnej práce. Vďaka tomuto prostrediu som sa rozhodol, že ak má byť dizertačná práca obhájiteľná ako výskum, musí sa opierať o teoretické rámce galerijného a muzeálneho prostredia a o diskusiu o storytellingu, nie iba o technológie a programovacie jazyky.

Pôvodná predstava výsledného projektu bola konkrétna: sprievodca galériou Atlas SNG. Tento projekt sa však postupne vyvíjal vlastnou cestou a stal sa jednou z vrstiev širšieho skúmania online zbierok. Popri tom na mňa pôsobilo aj prostredie Vysokej školy výtvarných umení v Bratislave: možnosť byť súčasťou konzultácií v ateliéri mi umožnila zblízka pozorovať iné formy práce, iné tempo tvorby a aj istú „zdravú drzosť“ v experimentovaní. Táto skúsenosť ma viedla k tomu, aby som prototypy rozhraní nevnímal iba ako nástroje optimalizácie, ale aj ako výskumné situácie, v ktorých sa dá skúmať význam, pozornosť a interpretácia.

## 1.3 Pozícia autora: medzi inštitúciou, vývojom a výskumom

V tejto práci vystupujem v hybridnej pozícii autora, ktorý sa pohybuje medzi vývojom, kurátorskou logikou a dizajnom rozhraní. Časť materiálu vznikla „zvnútra“ inštitúcie (lab.SNG, webumenia.sk), časť mimo nej — najmä v neskoršom experimente, ktorý vzniká už po mojom odchode z tímu. Táto dvojitá perspektíva je dôležitá, pretože problém naratívnej vrstvy má vždy aj organizačný rozmer: inak sa navrhuje, keď je tím stabilný a má čas na iterácie, a inak, keď je potrebné systém udržať v prevádzke a preniesť ho do neistého obdobia.

Táto pozícia umožňuje opísať technické rozhodnutia ako súčasť kurátorského aparátu (nie ako neutrálne implementačné detaily). Zároveň však prináša riziká: slepé miesta autora zvnútra inštitúcie, sklon k preferovaniu určitých prístupov a obmedzenú generalizáciu pozorovaní. Preto v metodologickej kapitole explicitne pracujem s reflexivitou, s dokumentovaním rozhodnutí a s pomenovaním limitov.

V tejto súvislosti uvádzam aj motivačnú myšlienku, ktorú tu parafrázujem podľa Daniela Pastirčáka: úspechy síce zvykneme oslavovať, no ich poučenie býva často ťažko prenositeľné a neraz závisí od náhody; práve pri neúspechoch a stratách však človek naráža na svoje hranice a môže sa odraziť k obratu (*metanoia*) — k zmene smerovania, ktorá vedie k intenzívnejšej transformácii. V čase písania tejto práce ešte nemám odstup, aby som dôsledky nedávnych udalostí dokázal vyhodnotiť. Mám však jasno v tom, že práve nedostatok času na reflexiu bol dlhodobo slabým miestom mojej praxe: v období intenzívneho vývoja bolo vždy jednoduchšie pustiť sa do ďalšieho projektu, než systematicky popísať a odovzdať poznanie z predchádzajúcich. Táto dizertácia je pokusom túto medzeru zaceliť.

## 1.4 Problém a výskumné otázky

Centrálny problém práce formulujem takto: online zbierky umenia často strácajú naratívnu vrstvu, pretože dominantný spôsob sprístupnenia vychádza z databázového režimu (vyhľadávanie, filtre, katalogizované poradie), ktorý uprednostňuje stabilné polia pred vzťahmi, situáciou a kontextom.

Z tohto problému vyplývajú hlavné výskumné otázky:

1. Ako sa dá vstúpiť do online zbierky inak než cez vyhľadávanie, filtre a katalógové poradie?
2. Aké rozhranové a algoritmické stratégie môžu podporiť vznik významu, ktorý aspoň čiastočne nahrádza oslabenú naratívnu vrstvu?
3. Ako navrhovať tieto stratégie tak, aby zostali čitateľné, udržateľné a férové voči dielam aj voči návštevníkom?

Popri nich sledujem aj sprievodnú otázku, ktorá sa viaže k dovetku „v dobe beznádeje“: čo znamená navrhovať digitálne zbierky ako infraštruktúry, ktoré majú prežiť obdobia neistoty, a aké typy „starostlivosti“ (technickej, organizačnej, publikačnej) si to vyžaduje.

## 1.5 Prístup, materiál a metódy

Práca kombinuje analytický a praktický postup. Opiera sa o tri typy materiálu: (1) texty a rámce o digitálnych zbierkach, rozhraniach a naratíve, (2) inštitucionálnu a technickú dokumentáciu týkajúcu sa webumenia.sk a súvisiacich aplikácií, (3) prototypy a situačné overenia, ktoré chápem ako výskumné artefakty v prístupe *research through design*.

Dôležitou súčasťou argumentu sú aj technické artefakty (kód, konfigurácie, vizualizácie), ktoré slúžia ako kontrolovateľná stopa rozhodnutí. Nejde mi o to vytvoriť „univerzálne riešenie“ pre všetky zbierky, ale pomenovať prenositeľné princípy a ukázať ich na konkrétnych prípadoch: kde fungujú, kde zlyhávajú a aké kompromisy prinášajú.

## 1.6 Štruktúra práce: tri celky, jedna línia

Práca pozostáva z troch celkov, ktoré na seba nadväzujú, no každý z nich sa dá čítať aj relatívne samostatne:

1. Prvý celok ukazuje, že vývoj online zbierok je len ďalšou kapitolou v príbehu, ktorý sa začal oveľa skôr: katalogizáciou, uchovávaním, evidenciou a štandardizáciou (kapitola 3).
2. Druhý celok opisuje vývoj a prax predovšetkým v prostredí lab.SNG: webumenia.sk, jeho slabiny a aplikácie, ktoré sa pokúšali tieto slabiny adresovať návrhom rozhraní a publikovaním (kapitoly 4–6).
3. Tretí celok predstavuje samostatný experiment, ktorý vzniká v čase, keď už nie som súčasťou lab.SNG: Atlas Re/mix ako test alternatívneho vstupu do zbierky a ako návrh tvorivého scenára práce s dielami (kapitola 7).

Metodologický rámec a kľúčové pojmy zavádzam v kapitole 2. Na ňu nadväzuje historicko-inštitucionálny kontext online zbierok (kapitola 3), technická analýza princípov a architektúry Webu umenia (kapitola 4), diskusia o limitoch reprezentácie a o súčasnej debate (kapitola 5) a kapitola o prístupoch k obohateniu a reinterpretácii digitálnych zbierok (kapitola 6). Práca vyústi do experimentu Atlas Re/mix (kapitola 7), ktorý slúži ako praktický test a zároveň ako návrh situovaného rozhranového scenára práce so zbierkou.

[^kusa]: K odvolaniu Alexandry Kusej 7. augusta 2024 pozri napr. STVR, „Martina Šimkovičová odvolala riaditeľku SNG Alexandru Kusú“ (7. 8. 2024): https://spravy.stvr.sk/2024/08/ministerku-simkovicova-odvolala-generalnu-riaditelku-slovenskej-narodnej-galerie/
[^odchody]: K hromadným výpovediam a odchodu približne 100 zamestnancov od 1. apríla 2025 pozri napr. SME, „Stovka zamestnancov SNG dáva výpoveď“ (27. 1. 2025): https://www.sme.sk/kultura/c/stovka-zamestnancov-sng-dava-vypoved-galeria-je-na-pokraji-historickeho-kolapsu
[^storytellers]: Komunita Storytellers: https://storytellers.link
